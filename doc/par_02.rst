Finalità
========

Considerato il contesto normativo di riferimento appena illustrato, l’Agenzia per l’Italia Digitale emana la presente circolare al fine di:

- 	adottare standard allo stato dell’arte per la rappresentazione elettronica e l’identificazione univoca in rete delle risorse documentali del patrimonio informativo giuridico, che sostituiscano progressivamente i citati *“standard Normeinrete”*;
-	individuare l’insieme degli standard che, in coerenza con quanto indicato al punto precedente, consentano la gestione degli elementi informativi dei documenti giuridici sotto forma di metadati, ontologie, tesauri, e linguaggi di rappresentazione delle regole giuridiche.

La necessità di procedere all’adeguamento tecnologico degli *“standard Normeinrete”* deriva dall’esigenza di definire modalità evolute di rappresentazione del documento giuridico al fine di promuovere lo sviluppo di servizi a valore aggiunto che consentano una migliore fruizione del patrimonio giuridico italiano, agevolando nel contempo l’integrazione con gli standard adottati dagli altri stati membri dell’Unione Europea.

L’adozione degli standard a livello nazionale agevola le Pubbliche Amministrazioni nell’attuazione della previsione Codice dell’Amministrazione Digitale, che sono tenute a favorire *“ogni forma di uso delle nuove tecnologie per promuovere una maggiore partecipazione dei cittadini al processo democratico e per facilitare l'esercizio dei diritti politici e civili e migliorare la qualità dei propri atti”* come stabilito dall’articolo 9 dello stesso Codice dell’Amministrazione Digitale.

Occorre quindi procedere all’individuazione di nuovi standard che permettano di rispondere  alle esigenze  di accrescere l’interoperabilità tra le banche dati giuridiche (anche a livello europeo ed internazionale), di sostenere i paradigmi semantici della società della conoscenza, nonché di garantire il pieno sviluppo delle potenzialità offerte dagli open data. 


.. discourse::
   :topic_identifier: 4365
